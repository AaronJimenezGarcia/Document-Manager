Star Wars 6
George Lucas
Sis mesos després de l'ocupació per part de l’Imperi Galàctic de Ciutat Núvol, l'Imperi ha estat treballant en la construcció d'una nova estació espacial encara més poderosa que la temuda Estrella de la mort.

Luke Skywalker viatja junt amb els seus amics al desèrtic planeta Tatooine, en un intent de rescatar Han Solo de les grapes del temut gàngster intergalàctic Jabba el Hutt. En fer-se fosc, a l'interior del palau de Jabba el Hutt, la princesa Leia disfressada d'un caça-recompenses, allibera Solo del seu estat d'hibernació dins del bloc de carbonita, però és descoberta per Jabba i posada sota la seva custòdia passant a ser la seva esclava. Poc temps més tard, Luke arriba per fer una petició final a Jabba per alliberar Solo. Luke és capturat i enviat amb els seus amics al desert per ser executat i consumit per Sarlacc. Amb l'ajuda de R2-D2, Luke recupera el seu sabre làser, esclatant una batalla, en la qual Jabba és assassinat per Leia, i Boba Fett és colpejat per Solo caient dins de Sarlacc. Luke i el seu equip aconsegueixen escapar just abans que la barcassa de Jabba esclati.

Luke torna a Dagobah per completar el seu entrenament Jedi, però Yoda està malalt i li diu que el seu entrenament amb ell ha conclòs. Abans de morir, Yoda li diu a Luke que s'ha d'enfrontar a Darth Vader per completar el seu entrenament, ja que és el seu destí i li confirma que és el seu pare. Yoda també informa a Luke que després de la seva imminent mort ell serà l'últim dels jedi. Més tard, l'esperit d'Obi-Wan Kenobi apareix, i confirma que Vader una vegada va ser Anakin Skywalker, un antic jedi que va ser seduït pel costat fosc de la força. També li revela que la princesa Leia és la seva germana bessona, que van ser separats en néixer i amagats per protegir-los d'Anakin i l'emperador Palpatine.

Mentrestant en el punt de reunió, l'Aliança Rebel prepara una estratègia d'atac contra l'Imperi. Com a part de l'estratègia d'atac, Luke i els seus companys han de dirigir un comando d'assalt sobre la lluna d'Endor per desactivar el generador d'escut que protegeix l'Estrella de la mort. A Endor, hi descobreixen una tribu d'ewoks, unes criatures indígenes natives d'Endor. Amb l'ajuda de C-3PO, aconsegueixen forjar una aliança per combatre junts l'Imperi. Més tard, Luke decideix que el temps d'afrontar el seu destí ha arribat i es prepara per enfrontar-se a Darth Vader. Abans de marxar li confessa a Leia la veritat sobre ells i Vader, i que pressent encara el bé en ell. Luke es lliura a l'Imperi, i sense èxit intenta convèncer el seu pare perquè deixi el costat fosc. Vader trasllada Luke a l'Estrella de la mort i el presenta davant de l'emperador, que li revela que l'Aliança Rebel caurà en una trampa i que la nova estació espacial està en perfecte estat i funcionament.

A Endor, l'Aliança Rebel entra al búnquer de control del generador d'escut, però immediatament són fets presoners per tropes d'assalt de l'Imperi. Les forces imperials que no comptaven amb els ewoks es van veure involucrats en la batalla d'Endor. Alhora la flota Rebel sorgeix de l'hiperespai per combatre directament contra l'Estrella de la mort i els seus superdestructors.

A l'Estrella de la mort, Vader i Luke s'hi baten en combat. Al mig del combat, Vader llegeix els sentiments de Luke i s'adona que Leia és la seva germana bessona i tempta Luke a què si ell no decideix unir-se al costat fosc, potser ella sí que ho farà. Després d'això, Luke esclata en còlera i ataca Vader tallant-li una mà. L'emperador en veure com Luke fa fluir el seu odi i còlera el tempta que mati el seu pare i ocupi el seu lloc al seu costat. Luke rebutja l'emperador i li diu que ell és un jedi igual com el seu pare en el passat. Veient que Luke no pot ser influït, l'emperador l'ataca aplicant uns raigs de força per assestar-li el cop final, però just abans de morir, Vader intervé atacant l'emperador per llançar-lo per l'eix del reactor. Els raigs de força de l'emperador causen ferides mortals a Vader, la qual cosa danya el seu sistema de respiració. En saber que no hi ha cap esperança per a la seva pròpia supervivència, Vader li demana a Luke que li tregui la seva màscara per poder veure'l amb els seus propis ulls i li diu que tenia raó sobre ell, que li digui a la seva germana que tenia raó. Amb aquelles paraules finals, Anakin Skywalker/Darth Vader mor, complint així la profecia en destruir els sith (matant l'emperador i morint ell mateix).

Les forces rebels aconsegueixen destruir la temuda Estrella de la mort, mentre Luke escapa en una nau on porta amb ell el cos del seu pare. A Endor tots ho festegen en veure la gran explosió de l'estació espacial, mentre Han Solo li diu a Leia que segurament Luke ha escapat d'aquella explosió, i ella contesta que ja ho sabia. Han creu que Leia està enamorada de Luke i li diu que ell no s'hi interposarà, és llavors que Leia li revela a Han que ella i Luke són germans, revelació que alegra Han.

Ja més tard, a Endor, Luke crema les restes del seu pare en una cerimònia privada. Després es poden apreciar els festeigs a Endor (en l'edició especial també es veuen els festeigs a través de la galàxia sencera), per la caiguda de l'Imperi. Amb l'Imperi derrotat Luke s'uneix a Han i a Leia per celebrar a la lluna d'Endor la seva victòria. A l'última escena es veu com Luke veu els esperits de Yoda, Obi Wan Kenobi i el d'Anakin que s'uneix a ells.