Els Tres Porquets
Josep Jiménez
En el cor del bosc, vivien tres porquets que eren germans. El llop sempre els perseguia per menjar-se'ls. Per poder escapar del llop, els tres porquets decidiren fer-se una casa. El més petit va fer-se una casa de palla, per acabar abans i anar-se'n a jugar.

El mitjà es va començar a construir una casa de fusta. Quan va veure que el seu germà petit havia acabat ja la seva, es va afanyar per anar-se'n a jugar amb ell.

I el més gran, però, va continuar treballant en la seva casa de totxos.

?Ja veureu què farà el llop amb les vostres cases ?va renyar als seus germans mentre aquests s'ho passaven la mar de bé.

El llop va sortir darrera el porquet petit i el va perseguir. El porquet va córrer cames ajudeu-me fins a la seva caseta de palla, el llop s'hi va aturar i va començar a bufar i bufar fins que la caseta de palla va caure.

El llop, llavors, va anar al darrere del porquet petit pel bosc, que va cuitar a refugiar-se a casa del seu germà mitjà. Però el llop va tornar a bufar i bufar fins que la caseta de fusta es va ensorrar. Els dos porquets, no cal dir-ho, van sortir esperitats d'allà.

Gairebé sense alè, amb el llop enganxat a les sabates, van arribar a casa del germà gran.

Els dos porquets hi entraren i, amb l’ajuda del seu germà, van tancar bé totes les portes i finestres. El llop, aleshores, va bufar i bufar, però aquella vegada la casa no va caure.
Bufa que bufaràs, que la casa s’aguantava ben dreta. Cansat i sense alè, el llop va començar a donar voltes a la casa, buscant algun lloc per on entrar-hi. Amb una escala llarguíssima va pujar fins al teulat, per colar-se per la xemeneia. Però el porquet gran va posar al foc una olla amb aigua. I quan el llop golafre va davallar per l'interior de la xemeneia, va caure sobre l'aigua bullint i es va escaldar.

Va fugir amb uns terribles udols que se sentiren per tot el bosc, i es diu que mai més va voler menjar porc.