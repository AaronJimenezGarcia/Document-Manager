Star Wars 5
George Lucas
L'Aliança Rebel ha establert una nova base secreta al remot planeta gelat de Hoth. Darth Vader, obsessionat per trobar Luke Skywalker, ha enviat milers de sondes espacials per tota la galàxia. Una d'elles arriba fins Hoth, els rebels la destrueixen i alerten l'Imperi. Vader comença a desplegar l'atac contra les tropes rebels, però l'almirall Ozzel treu les naus de l'hiperespai massa a prop del planeta i alerta les tropes rebels de la seva presència.

Un cop a Hoth i amb les tropes rebels alertades, es produeix la batalla. L'Imperi ha sospesat un atac aeri però finalment es decanta per un atac terrestre amb els caminants imperials AT-AT, encara que la rebel·lió es defensa amb les seves guarnicions de snowspeeders i les seves armes no aconsegueixen derrotar l'Imperi. La defensa finalment fracassa tot i que gràcies al canó d'ions algunes naus imperials han estat destruïdes, cosa que facilita la fugida dels rebels. En aquest moment la flota rebel fixa el seu curs cap Dantooine, menys Luke Skywalker, que viatja a Dagobah, i el Falcó Mil·lenari, el qual té el propulsor d'hipervelocitat danyat per l'atac imperial, cap a un camp d'asteroides per evadir l'Imperi.

Un cop passat el perill, el Falcó Mil·lenari es dirigeix cap a Bespin per reunir-se amb Lando Calrissian a la ciutat dels núvols; Lando és un vell amic de Solo que els pot ajudar a reparar els propulsors de la nau. Són rebuts amb tota mena de luxes però ràpidament veuen que és un engany i que s'ha fet un tracte amb l'Imperi per tal que aquests es mantinguin allunyats a canvi de lliurar Leia, Han i Chewbacca a Vader, qui espera que vingui Luke al seu rescat. Solo és petrificat i enviat a Jabba el Hutt com a un obsequi i Lando es penedeix del que ha fet i canvia de bàndol per ajudar Leia, Chewbacca i C-3PO.

Mentrestant, Luke, acompanyat per R2-D2, arriba a Dagobah mitjançant un aterratge d'emergència. Estableix un campament, però és sorprès per una petita i molesta criatura verda que promet guiar-lo fins a la casa de Yoda. Luke el segueix i descobreix que, per la seva sorpresa, ell és en Yoda. Al començament, és reticent a entrenar Luke, però Obi-Wan intercedeix en forma d'esperit, apel·lant el fet que ell també era un jove amb el cap distret quan va ser entrenat. Al final, Yoda cedeix i comença a instruir Luke en el coneixement de la Força; li dóna a Luke grans lliçons de saviesa, com ara que la mida no importa (Yoda mesura 0,66 metres), l'origen de la Força i la diferència entre el costat lluminós i el fosc. Durant l'entrenament, li ensenya al seu jove aprenent com es pot levitar mitjançant la Força. Durant una meditació, Luke aconsegueix veure el futur: Leia i Han estan patint en una ciutat als núvols. Havent vist això, Luke decideix anar a rescatar-los, ignorant les advertències de Yoda i d'Obi-Wan.

Luke arriba a la ciutat dels núvols i s'enfronta a Vader en un duel d'espases làsers que finalitza amb la victòria del lord sith després de tallar la mà dreta de Luke. Vader li revela que no va matar al seu pare, sinó que en realitat ell ''és'' el seu pare, i li ofereix unir-se-li per derrotar l'emperador i governar la galàxia. El jove Skywalker s'hi nega i salta al buit, però aconsegueix agafar-se a una antena en els baixos de la ciutat dels núvols i es comunica amb Leia mitjançant la Força. El Falcó Mil·lenari acut al seu rescat i, en sortir de l'atmosfera de Bespin, R2-D2 reactiva la hipervelocitat de la nau i aconsegueixen escapar de les tropes imperials. Poc després, a Luke li posen una mà robòtica a la nau mèdica de l'Aliança Rebel i Lando promet a la princesa Leia que trobaran Han Solo. Lando i Chewbacca van a la recerca de Han a bord del Falcó Mil·lenari.