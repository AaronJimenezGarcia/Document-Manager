Lionel Messi
Pep Guardiola
Lionel Andrés Messi, també conegut com a Leo Messi (Rosario, Argentina, 24 de juny de 1987), és un futbolista argentí espanyol que juga com a davanter al FC Barcelona, del qual és el segon capità i a la selecció de l'Argentina, de la qual és el capità.

Es va formar a les categories inferiors de Newell's Old Boys, i més tard a la Masia del Barça, on va arribar amb 13 anys. Va debutar amb el primer equip en un partit oficial la temporada 2004-2005 i va començar a destacar la temporada següent.

Molts mitjans de comunicació l'han qualificat de successor de Diego Armando Maradona, i fins i tot ell mateix l'ha designat successor seu.[4][5] Amb el pas del temps i amb els mèrits assolits, molts consideren que ja ha superat Maradona. Els anys 2009, 2010, 2011, 2012 i 2015 va rebre la Pilota d'Or, i va esdevenir així el primer jugador format al planter del Barça a guanyar aquest guardó i a assolir-lo quatre anys seguits (2009, 2010, 2011 i 2012). Des del 2014 és el màxim golejador de la història de la lliga espanyola de futbol i també de la Lliga de Campions de la UEFA, i des de 2016, el màxim assistent de la lliga espanyola.
Des del desembre de 2015, quan va guanyar el Mundialet de 2015 és, conjuntament amb Andrés Iniesta, el jugador amb més títols guanyats amb la samarreta del Barça, amb 26.

Leo Messi va començar a jugar al futbol de molt petit i el seu potencial va ser identificat ràpidament pel Futbol Club Barcelona. Va deixar Rosario —mentre militava al Club Atlètic Newell's Old Boys— i es va traslladar a Europa juntament amb la seva família, on el FC Barcelona li va oferir de pagar les despeses de la seva malaltia hormonal (900 USD mensuals).

El 9 de desembre, Messi va aconseguir un nou rècord en marcar 2 gols contra el Betis en partit de la Lliga BBVA. Amb aquests dos gols, Messi arribava a la xifra de 86 gols en un any natural (2012) - 74 amb el Barça i 12 amb la selecció Argentina - superant així l'anterior rècord de Gerd Müller de 85 gols el 1972. Quan va acabar l'any, Messi havia aconseguit 91 gols oficials entre el Barça i la selecció argentina, aconseguint així establir una nova marca mundial.

Aquella mateixa temporada, també va trencar amb un altre rècord, marcant gols en dinou jornades de la Lliga seguides, superant a Ronaldo Nazário i Mariano Martín, que prèviament n'havien marcat en deu de consecutives. A més a més, també va batre el rècord mundial de gols en jornades seguides de totes les lligues de primera divisió europea, ja que mai cap jugador ho havia fet en dinou jornades consecutives. També es convertia en el primer jugador de la història en marcar a tots els equips de la lliga de forma consecutiva, convertint-se en el primer a marcar en tots els partits d'una volta.[34] Aquesta espectacular ratxa golejadora només es va trencar quan Messi es va lesionar en partit de Champions League contra el Paris Saint-Germain, fet que va impedir al jugador argentí de disputar el següent partit de Lliga.

Amb els dos gols que Messi va marcar al Granada Club de Fútbol el dissabte 16 de febrer, superava la xifra de 300 gols en partits oficials amb el Barça, i va esdevenir així el primer jugador del Futbol Club Barcelona en arribar a aquests registres.