Xavier Hernandez
Pep Guardiola
Xavier Hernández i Creus, conegut com a Xavi (Terrassa, 25 de gener del 1980), és un futbolista català. Ha desenvolupat pràcticament tota la seva carrera esportiva al FC Barcelona, club al qual va arribar el juliol del 1991, quan només tenia 11 anys. El 2015 va anunciar la seva marxa del club català, del qual era capità, per fitxar pel club qatarià Al-Sadd SC Doha.

Actualment és el jugador que ha disputat més partits amb el primer equip del Futbol Club Barcelona amb un total de 767 i per davant de Migueli (amb 664), i el primer en partits jugats en competicions europees i també en partits de lliga. És el jugador del FC Barcelona que ha assolit més títols amb un total de 29 (25 amb el club i 4 amb la selecció estatal). També és el tercer jugador que més cops ha jugat amb la selecció espanyola, per darrere dels porters Iker Casillas i Andoni Zubizarreta, i el que més partits ha jugat a la Lliga de Campions de la UEFA, amb 151).

Futbolista de gran classe, juga de migcampista organitzador o mig centre, amb una excel·lent visió de joc, una ràpida passada en curt i un bon xut que li ha servit per a marcar força gols, alguns de gran importància. Ha estat considerat el successor natural de Josep Guardiola, encara que ha aconseguit fer oblidar les comparacions amb un joc més horitzontal.

El 2009 va quedar tercer en la votació per la Pilota d'Or i va esdevenir així el primer català de la història en quedar entre els tres primers, més tard va quedar 3r dos cops més els anys següents, el 2010 i el 2011. És considerat un dels millors migcampistes de la història.

El dia 21 de maig de 2015, Xavi Hernández va anunciar en roda de premsa que a final de temporada abandonaria l'equip per acabar la seva carrera com a jugador a l'Al Sadd de Qatar.